---
layout: post
published: true
description: About Gravitational Waves
headline: ഗുരുത്വമുള്ള തരംഗങ്ങൾ
modified: ""
categories: 
  - physics
tags: ""
imagefeature: ""
mathjax: true
featured: true
comments: true
title: "ഗുരുത്വമുള്ള തരംഗങ്ങൾ!"
url: gw
permalink: gw
---



> "എന്റെ ജീവിതത്തിലെ ഏറ്റവും മനോഹരമായ ചിന്തയായിരുന്നു അത്."
ആൽബർട് ഐൻസ്റ്റൈൻ.

ഏത് മനോഹര ചിന്തയാവാം ഐൻസ്റ്റൈനെ ഇങ്ങിനെ പറയാൻ പ്രേരിപ്പിച്ചത്?

സ്കൂൾ വിദ്യാർത്ഥിയായിരുന്ന കാലത്ത് ഐൻസ്റ്റൈൻ ചിന്തിച്ചിരുന്നതും സാങ്കല്പിക പരീക്ഷണങ്ങൾ (Thought Experiments) നടത്തിയിരുന്നതും, പ്രകാശത്തോടൊപ്പം സഞ്ചരിച്ചാൽ എന്തായിരിക്കും അവസ്ഥ എന്നതിനെക്കുറിച്ചായിരുന്നു. പിന്നീട് കുറെക്കാലം ജോലിയില്ലാതെ കഷ്ടപ്പെട്ടപ്പോഴും, സ്വിസ്സ് പേറ്റന്റ് ഓഫീസിൽ ജോലി ചെയ്തപ്പോഴും ഈവിധ ചിന്തകൾ മനസ്സിൽ നിന്നും കളയാതെ കൊണ്ട് നടന്ന് കുരുക്കഴിച്ച്, 1905-ൽ ആപേക്ഷിക സിദ്ധാന്തമായി (Special Theory of Relativity) അവതരിപ്പിച്ചു. ഇതിന്റെ കാതലായ കണ്ടെത്തൽ സമയം കേവലമായ (absolute) ഒന്നല്ല പകരം ആപേക്ഷികമാണ് (relative) എന്നതായിരുന്നു. "എന്താണ് സമയം?" (time) എന്നത് പൗരാണിക കാലം മുതൽക്ക് ശാസ്ത്ര-തത്വചിന്താ വിശാരദന്മാർ ഒരു പോലെ കൊണ്ട് നടന്ന് പരിഹരിക്കാൻ ശ്രമിച്ച ഒരു ചോദ്യമായിരുന്നു. ഐൻസ്റ്റൈന്റെ ഭാഷയിൽ പറഞ്ഞാൽ സമയമെന്നത് പരമമായ, എല്ലാവർക്കും ഒരു പോലെയുള്ള, ഒരു പ്രാപഞ്ചിക സത്യമല്ല മറിച്ച് നമ്മൾ ക്ലോക്കുകളിൽ നിന്ന് മനസ്സിലാക്കുന്ന ഒന്നത്രെ! വിവിധ വേഗതകളിൽ സഞ്ചരിക്കുന്ന ആരുടെയും ക്ലോക്കുകൾ ഒരിക്കലും ഒരേ സമയ ദൈർഘ്യം കാണിക്കാൻ സാദ്ധ്യത ഇല്ലാത്തതിനാൽ, ഇവർ ദർശിക്കുന്ന ഭൗതിക പ്രതിഭാസങ്ങളും ആപേക്ഷികമായിരിക്കും. എന്നാൽ ഇതിന്റെ പിന്നിലെ ഭൗതികശാസ്ത്ര നിയമങ്ങൾ മാറില്ല എന്ന ഗലീലിയൻ തത്വത്തിന് ഐൻസ്റ്റൈൻ ഈ സിദ്ധാന്തം വഴി അടിവരയിട്ടു.

ഒരേ സമയം പല ചിന്തകൾ കൊണ്ട് നടക്കാനും അതിൽ മുഴുകി പഠനങ്ങൾ നടത്താനും ഐൻസ്റ്റൈനുള്ള കഴിവ് അപാരമായിരുന്നു. എന്നാൽ ധാരാളം തെറ്റുകളും അദ്ദേഹം വരുത്തിയിരുന്നു. ആ തെറ്റുകൾ തിരുത്താനുള്ള അദ്ദേഹത്തിന്റെ സ്ഥിരോത്സാഹമാണ് അദ്ദേഹത്തെ ഒരു പ്രതിഭ എന്ന നിലയിൽ ലോക പ്രശസ്തനാക്കിയത്.

ശാസ്ത്രത്തോടൊപ്പം തത്വശാസ്ത്രവും വായിക്കുകയും സുഹൃത്തുക്കളോടൊപ്പം പങ്കു വയ്ക്കുകയും ചെയ്തിരുന്ന ഗണിതം നല്ല വശമായിരുന്നെങ്കിലും, അത് അത്ര പ്രാധാന്യമുള്ളതല്ല എന്ന ചിന്ത അതിൽ കാര്യമായി ശ്രദ്ധിക്കുന്നതിൽ നിന്നും അദ്ദേഹത്തെ പിന്തിരിപ്പിച്ചു. എന്നാൽ, തത്വശാസ്ത്രം അദ്ദേഹത്തെ പ്രാപഞ്ചിക പ്രതിഭാസങ്ങളുടെ ഭൗതികമായ ഉറവിടങ്ങളിലേക്കുള്ള ചിന്തയിലേക്കും നയിച്ചു. പുരാതനകാലം മുതൽക്കേ ചിലർ താഴെക്കൊടുത്തിരിക്കുന്ന തരം ചില ഉന്നത് ചിന്തകൾ പങ്ക് വച്ചിരുന്നു.


> "ഒന്നുമില്ലായ്മയിൽ നിന്നും ഒന്നുമുണ്ടാകുന്നില്ല." - പാർമിനിഡീസ്.
"എല്ലാം എപ്പോഴും ഒഴുകിക്കൊണ്ടിരിക്കുന്നു." - ഹെറാക്ലിറ്റസ്.

നമുക്കൊരിക്കലും ഒരേ നദിയിൽ രണ്ട് തവണ ഇറങ്ങാൻ സാധിക്കില്ല, ഒന്നുകിൽ നമ്മൾ അല്ലെങ്കിൽ നദി മാറിയിട്ടുണ്ടാവും, എന്ന ആപ്തവാക്യം ഹെറാക്ലിറ്റസിന്റേതാണ് . ഇത് അദ്ദേഹത്തിന്റെ ശക്തമായ നിരീക്ഷണ പാടവത്തെ സൂചിപ്പിക്കുന്നു. എല്ലാം മാറിക്കൊണ്ടിരിക്കുന്നു, സ്ഥായിയായി ഒന്നുമില്ല എന്ന കണ്ടെത്തലിൽ ഇതടങ്ങിയിരിക്കുന്നു. അനുഭവമാണ് ജ്ഞാനത്തിന്റെ അടിസ്ഥാനമെന്ന വിശ്വാസത്തിലുറച്ച (Empiricism) ഇൻഡക്ടീവ് (Inductive) രീതിയിലുള്ള യുക്തിവിചാരം നമുക്കിതിൽ ദർശിക്കാം. എന്നാൽ, പാർമിനീഡിസിന്റേത് എല്ലാത്തരം നിരീക്ഷണങ്ങൾക്കും മുകളിൽ മനുഷ്യന്റെ യുക്തിയെ മുൻ നിർത്തിയുള്ള (Rationalism) അനുമാനങ്ങളിലെത്തിച്ചേരുന്ന രീതിയെ  (Deductive Reasoning) സൂചീപ്പിക്കുന്നു. നൂറ്റാണ്ടുകളിലൂടെ ഇത് പലരും കൈമാറിപ്പോന്നെങ്കിലും തീവണ്ടിപ്പാളം പോലെ സമാന്തരമായായിരുന്നു വളർച്ച. നൂറ്റാണ്ടുകളോളം പല ചിന്തകരും ഇതിന്റെ പേരിൽ ആശയങ്ങൾ കൊണ്ട് പയറ്റിയതിന്റെ ഫലമായി ചിലർ ഈ പാളങ്ങളെ ബന്ധിപ്പിച്ച്, ഇവ രണ്ടും ചേർന്ന രീതികൾ ശാസ്ത്രത്തിൽ പ്രയോഗിക്കപ്പെടുന്നുണ്ട്.tionalism) അനുമാനങ്ങളിലെത്തിച്ചേരുന്ന രീതിയെ  (Deductive Reasoning) സൂചീപ്പിക്കുന്നു. നൂറ്റാണ്ടുകളിലൂടെ ഇത് പലരും കൈമാറിപ്പോന്നെങ്കിലും തീവണ്ടിപ്പാളം പോലെ സമാന്തരമായായിരുന്നു വളർച്ച. പലരും ഈ പാളങ്ങളെ ബന്ധിപ്പിക്കുന്ന പലകകൾ പണിതത് വഴി ഇന്ന് രണ്ടും ചേർന്ന രീതികൾ ശാസ്ത്രത്തിൽ പ്രയോഗിക്കപ്പെടുന്നുണ്ട്.

ഗ്രീക്ക് തത്വചിന്തകരെ വായിച്ച് തുടങ്ങിയ ഐൻസ്റ്റൈന്റെ ഇഷ്ട തത്വചിന്തകൻ ജർമ്മൻ തന്നെയായ ഇമ്മാനുവൽ കാന്റ് (Immanuel Kant) ആയിരുന്നു. തുടക്കത്തിലെ ഹൃദ്യമാക്കിയ കാന്റിന്റെ "Critique of Pure Reason" എന്ന മഹദ് ഗ്രന്ഥം  അദ്ദേഹത്തെ ഡേവിഡ് ഹ്യൂമിലേക്കും (David Hume), ഏൺസ്റ്റ് മാകിലേക്കും (Earnst Mach), തദ്വാരാ ഭൗതികയാഥാർത്ഥ്യം എന്ത് എന്ന അന്വേഷണത്തിലേക്കും നയിച്ചു. ഇതിലേക്കുള്ള ഒരു ചുവടു വയ്പ് മാത്രമായിരുന്നു ആപേക്ഷികസിദ്ധാന്തം (Special Relativity). നിരവധി പരീക്ഷണങ്ങൾ അദ്ദേഹം വിഭാവനം ചെയ്തിരുന്നെങ്കിലും യുക്തിയുടെ അപ്രമാദിത്വം തന്നെയായിരുന്നു അദ്ദേഹത്തിന്റെ ചിന്തകളുടെ കാതൽ. എങ്കിലും ഈ വാദത്തെ തുറന്നെതിർത്തിരുന്ന ഹ്യൂമിന്റെ നാസ്തിക ചിന്ത (Skepticism) അദ്ദേഹത്തെ വളരെയധികം സ്വാധീനിച്ചു. സത്യമറിയാൻ വേറിട്ട വഴിയിൽ സഞ്ചരിക്കണം എന്ന ചിന്ത അദ്ദേഹം 1901-ൽ ഒരു സുഹൃത്തിനയച്ച കത്തിൽ ഇവ്വിധം സൂചിപ്പിച്ചു:

> "അധികാരസ്ഥാനങ്ങളിലുള്ള മൗഡ്യമായ വിശ്വാസമാണ് സത്യത്തിന്റെ ഏറ്റവും വലിയ ശത്രു."

ഐൻസ്റ്റൈന്റെ ആദ്യകാല പ്രസിദ്ധീകരണങ്ങളുടെയൊക്കെ ഉള്ളടക്കം ഈവിധം മേൽക്കോയ്മകളെയും ശാസ്ത്രത്തിലെ അധികാരസ്ഥാനങ്ങളെയും വിപ്ലവകരമായി ചോദ്യം ചെയ്യുന്നതായിരുന്നു. തലക്കെട്ട് മുതൽ ഉള്ളടക്കം വരെ ഈ വിധത്തിൽ വൈവിധ്യം നിറഞ്ഞ പേപ്പറുകളാണ് അദ്ദേഹം 1905 എന്ന മാന്ത്രിക വർഷത്തിൽ പ്രസിദ്ധീകരിച്ചത്.


## ഐൻസ്റ്റൈന്റെ തുല്യതാ സിദ്ധാന്തം (Principle of Equivalence)

"Because there is a law such as gravity, the universe can and will create itself from nothing." - Stephen Hawking.
1905-ലെ ആപേക്ഷിക സിദ്ധാന്തത്തിൽ രണ്ട് പ്രധാന പ്രശ്നങ്ങൾ ഐൻസ്റ്റൈൻ കണ്ടെത്തി. ഒന്നാമതായി, ഈ സിദ്ധാന്ത പ്രകാരം ഭൗതികമായ ഒന്നിനും പ്രകാശത്തേക്കാൽ വേഗത്തിൽ സഞ്ചരിക്കാൻ സാധിക്കില്ല. ഇത് ന്യൂട്ടന്റെ ഗുരുത്വാകർഷണ നിയമ പ്രകാരം പിണ്ഡമുള്ള വസ്തുക്കൾ പരസ്പരം ആകർഷിക്കുന്നത് ഒട്ടും സമയം എടുക്കാതെ ഉടനടി സംഭവിക്കുന്നതാണെന്ന (instantaneous) സിദ്ധാന്തത്തെ ഖണ്ഡിക്കുന്നു. രണ്ടാമത്തെ പ്രശ്നം ആപേക്ഷിക സിദ്ധാന്തം പരസ്പരം  സ്ഥിര വേഗത്തിൽ (constnat velocity) സഞ്ചരിക്കുന്ന രണ്ട് അവസ്ഥകൾ (intertial frames)  തമ്മിലുള്ള താരതമ്യ പഠനത്തിനെ ഉപകരിക്കൂ എന്നതായിരുന്നു. ഇവ പരിഹരിക്കാനായി നീണ്ട പത്ത് വർഷമെടുത്ത് അദ്ദേഹം ഒരു പൊതു ഗുരുത്വാകർഷണ സിദ്ധാന്തം (General Relativity) കൊണ്ട് വന്നു.

1907-ൽ ഒരു വാർഷികപ്പതിപ്പിനു വേണ്ടി ആപേക്ഷിക സിദ്ധാന്തപ്പറ്റി ബേണിലുള്ള സ്വിസ്സ് പേറ്റന്റ് ഓഫീസിലിരുന്ന് എഴുതുമ്പോഴാണ് ഇതിലേക്ക് നയിച്ച ആ മനോഹരമായ ചിന്ത അദ്ദേഹത്തിനു ഉണ്ടായത്.  ഒരു ലിഫ്റ്റിൽ സഞ്ചരിക്കുന്ന ഒരാൾക്ക് പെട്ടെന്നത് പൊട്ടി വീണാൽ എന്തായിരിക്കും അനുഭവിക്കാനാവുക എന്നാലോചിച്ച അദ്ദേഹത്തിന്, ഇതിൽ നിന്നും തുല്യതാ സിദ്ധാന്തം (Principle of Equivalence) എന്ന മഹത്തായ ഒരു ആശയം വാർത്തെടുക്കാൻ കഴിഞ്ഞു. പൂർണ്ണമായും അടച്ചുകെട്ടിയ ഒരു ലിഫ്റ്റിൽ പുറം ലോകവുമായി  ബന്ധമില്ലാതെ ആയിരിക്കുന്ന ഒരാൾക്ക് തനിക്ക് തറയിൽ ചവിട്ടി നിൽക്കാൻ സാധിക്കുന്നത് ഭൂഗുരുത്വബലം തന്നെ താഴേക്ക് വലിക്കുന്നത് കൊണ്ടാണോ അതോ യാതോരു ഗുരുത്വാകർഷണ ബലവും ഇല്ലാത്ത (Gravitational Force), ബഹിരാകാശം പോലെ, ഒരിടത്ത് ആരെങ്കിലം ഈലിഫ്റ്റിനെ ഭൂമിക്ക് തുല്യമായ ഒരു ബലത്തിൽ മേൽപ്പോട്ട് വലിക്കുമ്പോൾ തറയിൽ ചവിട്ടി നിൽക്കാൻ കഴിയുന്നതു കൊണ്ടാണോ എന്ന് തിരിച്ചറിയാൻ കഴിയില്ല എന്നതാണ് ഇതിന്റെ സാരം. ഇതേ പോലെ ലിഫ്റ്റ് പൊട്ടി വീണാലും, ബഹിരാകാശത്ത് നടക്കാൻ ശ്രമിച്ചാലും ഭാരം അനുഭവപ്പെടാത്ത ഒരേ ഫലം ഉണ്ടാവുകയും,  അടച്ച മുറിയിലുള്ളൊരാൾക്ക് രണ്ടും തിരിച്ചറിയാൻ സാധിക്കാതെയും വരും എന്നതും ഇതേ സിദ്ധാന്ത തന്നെയാണ്.

## പൊതു ആപേക്ഷികതാ സിദ്ധാന്തം (General Theory of Relativity)

പൊതു ആപേക്ഷികതാ സിദ്ധാന്തം (General Theory of Relativity)

പിന്നീട് നാലു വർഷത്തേക്ക് കാര്യമായ പുരോഗതി ഇക്കാര്യത്തിൽ ഉണ്ടായില്ല. ഇക്കാലമത്രയും പ്രകാശ കണികകളിൽ ശ്രദ്ധ പതിപ്പിച്ച ഐൻസ്റ്റൈൻ 1911-ൽ "പ്രകാശത്തിന്റെ സഞ്ചാരത്തിൽ ഗ്രാവിറ്റിയുടെ സ്വാധീനം" എന്ന പ്രസിദ്ധീകരണത്തിന്റെ തുടർച്ചയായി നടത്തിയ കണക്ക് കൂട്ടലുകൾ വഴി സൂര്യന്റെ ആകർഷണത്തിന് അതിനടുത്തു കൂടി കടന്നു പോകുന്ന പ്രകാശ രശ്മികളെ ഒരു ആർകിന്റെ 0.83 സെക്കന്റ് (0.83 arc second) വ്യതിചലിപ്പിക്കാൻ കഴിയും എന്ന് കണ്ടെത്തി. ഇതിനദ്ദേഹം ന്യൂട്ടന്റെ പ്രകാശ കണികാ സിദ്ധാന്തമാണ് ഉപയോഗിച്ചത്. ഇതിനദ്ദേഹം തന്റെ സ്വതസിദ്ധമായ ഡിഡക്ടീവ് രീതി തന്നെയാണ് ഉപയൊഗിച്ചത്. മാത്രമല്ല ഇത് ശരിയൊ എന്ന് വിലയിത്താനുള്ള പരീക്ഷണങ്ങൾ നടത്താൻ ശാസ്ത്രലോകത്തോട് ആഹ്യാനം ചെയ്യുകയും ചെയ്തു. പക്ഷെ ഇതിനു വേണ്ട സാഹചര്യം ഉണ്ടാക്കാൻ ആർക്കും സാധിക്കുന്നതിനു മുന്നെ ഒന്നാം ലോക മഹായുദ്ധം പൊട്ടിപ്പുറപ്പെട്ടു.

പണ്ട് ഗണിതശാസ്ത്രത്തിൽ കാണിച്ച ഉപേക്ഷ പക്ഷെ ഐൻസ്റ്റൈനു ഇക്കാലയളവിൽ ഒരു ന്യൂനതയായി അനുഭവപ്പെടാൻ തുടങ്ങി. പ്രത്യേകിച്ചും കാലം തള്ളിക്കളഞ്ഞ ന്യൂട്ടന്റെ ആശയം ഉപയോഗിക്കേണ്ടി വന്നപ്പോൾ അതല്ല ശരിയെന്ന് കാണിക്കാൻ അറിയാവുന്ന ഗണിതം പോരാതെ വന്നു. അങ്ങിനെ അദ്ദേഹം സൂറിക്കിലേക്ക് മടങ്ങി തന്റെ ആത്മമിത്രമായ മാഴ്സൽ ഗ്രോസ്സ്മാന്റെ (Marcel Grossmann) സഹായം തേടി. ആപേക്ഷിക സിദ്ധാന്തം സ്ഥലവും (space) കാലവും (time) വേറിട്ട് കാണേണ്ട ഒന്നല്ല, പകരം ഒന്നായി കാണേണ്ട ഒന്നാണ് (space-time) എന്ന് സ്ഥാപിച്ചിരുന്നു. ഐൻസ്റ്റൈന്റെ ഗണിതാദ്ധ്യാപകനായിരുന്ന ഹെർമൻ മിങ്കോവ്സ്കി (Herman Minkowski) ഇതിനു വേണ്ട ഗണിതം രൂപപ്പെടുത്തിയിരുന്നു. എന്നാൽ ഗ്രാവിറ്റി എന്നാൽ ഈ സ്പേസ്-ടൈമിന്റെ വക്രത (curvature) മൂലമാണെന്നതായിരുന്നും പൊതുസിദ്ധാന്തത്തിന്റെ കണ്ടെത്തൽ. ഇത് സ്ഥാപിക്കാനാവശ്യമായ ഗണിതം ഗൗസും (Carl Friedrich Gauss) ശിഷ്യനായ ബെർണാഡ് റീമാനും (Bernhard Riemann) ചേർന്ന് രൂപപ്പെടുത്തിയ നോൺ-യൂക്ലീഡിയൻ ജ്യോമട്രി ആണെന്ന് ഗ്രോസ്സ്മാൻ ബോദ്ധ്യപ്പെടുത്തി. ഇത് യൂക്ലിഡിന്റെ, ന്യൂട്ടന്റെയും ഗലീലിയോയുടെയും ആശയങ്ങൾ പ്രാവർത്തികമാകുന്ന, പരന്ന ലോകത്തിൽ നിന്നും ഐൻസ്റ്റൈൻ വിഭാവനം ചെയ്ത ലോകത്തേക്ക് എത്തിക്കുന്ന ഗണിത പാലമായി പിന്നീട് മാറി.

ഈ ലോകത്തിന്റെ ഗണിതം കൈകാര്യം ചെയ്യാനുള്ള ആയുധമായി അവർ ഉപയൊഗിച്ചത് ഇറ്റാലിയൻ ഗണിത ശാസ്ത്രജ്ഞരായ റിക്കിയും (Gregorio Ricci-Curbastro) ലെവി-സിവിറ്റയും (Tullio Levi-Civita) അവതരിപ്പിച്ച ടെൻസർ എന്ന രൂപത്തിന്റെ പരിഷ്കരിച്ച രൂപമാണ്. ഇത് വഴി ആപേക്ഷിക സിദ്ധാന്തത്തിന്റെ ഒരു മൂലക്കല്ലായ, ഭൗതിക ശാസ്ത്ര തത്വങ്ങൾ എല്ലാവർക്കും എവിടെയും ഒരു പോലെ വിശദീകരണ യോഗ്യമായ്യിരിക്കണം എന്ന ആശയം ഒരു പൊതു തത്വമായി മുന്നോട്ട് വയ്ക്കാൻ സാധിച്ചു. 1915, നവമ്പർ 25-ന് “The Field Equations of Gravitation,” എന്ന ഒരു പ്രഭാഷണത്തിൽ ഗ്രാവിറ്റിയുടെ പൊതു നിയമം ഒരു ഫീൽഡ് സമവാക്യം (Field Equation) ആയി  താഴെക്കാണും വിധം അദ്ദേഹം അവതരിപ്പിച്ചു.

$G=R$

ഇതിൽ G ഐൻസ്റ്റൈൻ ടെൻസറെന്നറിയപ്പെടുന്നു, ഇതിന്റെ നിർവചനം താഴെപ്പറയും വിധമാണ്.

$G=R-R$

ഐൻസ്റ്റൈൻ ഫീൽഡ് സമവാക്യം സ്ഥലകാലം (space-time) എങ്ങിനെ വക്രതയുള്ളതാകുന്നുവെന്നും, ആദ്യത്തെ സമവാക്യത്തിന്റെ വലതു ഭാഗത്തുള്ള T വസ്തുക്കളുടെ പിണ്ഡം (mass) എങ്ങിനെ അതിനു കാരണമാകുന്നുവെന്നും സൂചിപ്പിക്കുന്നു. ഇതിന്റെ മറ്റൊരു വ്യാഖ്യാനപ്രകാരം സ്ഥലകാലത്തിന്റെ വക്രതയാണ് ഗുരുത്വാകർഷണം ഉണ്ടാക്കുന്നതെന്ന് മനസ്സിലാക്കാം. ഇതിൽ R വക്രതയെ സൂചിപ്പിക്കുന്നു. സ്റ്റ്രെസ്സ്-എനർജി ടെൻസർ T മാസ്സും ഊർജ്ജവും രണ്ടല്ല പരസ്പര പൂരകങ്ങളാണ് എന്ന ആപേക്ഷിക സിദ്ധാന്തത്തിന്റെ, ഒരു പക്ഷെ ഏറ്റവും മാരകമായ, ഒരു കണ്ടെത്തലിനെ കുറിക്കുന്നു. ലളിതമായ ഭാഷയിൽ പറഞ്ഞാൽ ഇലാസ്തികതയുള്ള ഒരു പ്രതലത്തിൽ ഒരു ഭാരമുള്ള പന്ത് വച്ചാൽ അതുണ്ടാക്കുന്ന കുഴിയിലേക്ക് ആ പരിസരത്തുള്ള ചെറിയ വസ്തുക്കളെല്ലാം വീഴും. അതായത് ഭാരമുള്ള വസ്തുക്കൾ പരസ്പരം സ്പേസ്-ടൈമിൽ സൃഷ്ടിക്കുന്ന വക്രത മൂലമുള്ള പരസ്പര പതനമാണ് ഗുരുത്വാകർഷണം. ഇങ്ങിനെ നോക്കിയാൽ സൂര്യൻ സൃഷ്ടിക്കുന്ന വക്രതയിലേക്ക് ഭൂമി സഞ്ചരിക്കുന്നതിനെയാണ് ഭ്രമണം എന്ന് നമ്മൾ വിളിക്കുന്നത്. ഓർത്തിരിക്കേണ്ട പ്രധാന കാര്യം ഇങ്ങിനെ ഉണ്ടാകുന്ന വക്രത സ്ഥലവും കാലവും ഒന്ന് ചേരുന്ന നാലു ഡയമൻഷൻ ഉള്ള ഒരു ലോകത്താണ് അനുഭവ വേദ്യമാകുന്നത്, അല്ലാതെ നമ്മുടെ ഇന്ദ്രിയങ്ങൾക്ക് വഴങ്ങുന്ന തലത്തിലല്ല എന്നതാണ്.

ഈ കണ്ടെത്തലുകൾ ക്രോഡീകരിച്ചാൽ പരസ്പര പൂരകങ്ങളായ രണ്ട് ചോദ്യങ്ങൾക്ക് ഉത്തരം ലഭിക്കും:

1. ഗുരുത്വാകർഷണ പ്രഭാവം എങ്ങിനെയാണ് പിണ്ഡമുള്ള പദാർത്ഥങ്ങളെ സ്വാധീനിച്ച് അവയെ ചലിപ്പിക്കുന്നത്?
2. പിണ്ഡമുള്ള പദാർത്ഥങ്ങൾ എങ്ങിനെ സ്ഥലകാലത്തിൽ ഗുരുത്വാകർഷണ പ്രഭാവം  സൃഷ്ടിച്ച് അതിനെ വക്രതയുള്ളതാക്കുന്നു?

സ്റ്റീഫൻ ഹോകിങ്ങ് സൂചിപ്പിച്ചതുപോലെ പ്രപഞ്ചത്തിനു സ്വയം ചലിക്കാൻ സാധിക്കും, അതിന്റെ പിന്നിലൊരു അദൃശ്യ ശക്തി ആവശ്യമില്ല എന്നത് തന്നെയാണ് ഇതിന്റെ ഏറ്റവും വലിയ മഹത്വം. എന്നാൽ വസ്തുക്കൾക്ക് പിണ്ഡം, ചാർജ്ജ് തുടങ്ങിയവ എങ്ങിനെ ഉണ്ടായി എന്ന് പറയാൻ ഇപ്പോഴും കൃത്യമായ ഒരു സിദ്ധാന്തവും ഇല്ല എന്നതും ഇതോടൊപ്പം മനസ്സിലാക്കേണ്ടതുണ്ട്. അതോടൊപ്പം, ഗണിതശാസ്ത്രരൂപത്തിൽ, ഇതേ സമവാക്യത്തിൽ ആദ്യം എത്തിച്ചേർന്നത് പ്രശസ്ത ഗണിതശാസ്ത്രജ്ഞനും ഐൻസ്റ്റൈന്റെ സുഹൃത്തുമായിരുന്ന ഡേവിഡ് ഹിൽബർട് (David Hilbert) ആയിരുന്നു എന്ന കാര്യവും സ്മരിക്കേണ്ടതുണ്ട്. ആരാദ്യം ഇതിലെത്തിച്ചേരുമെന്ന്, ഇവർ തമ്മിൽ ഒരു സൗഹൃദപരമായ ഒരു മത്സരവും ഉണ്ടായിരുന്നു. ഗോട്ടിങ്ങൻ സർവകലാശാലയിൽ പ്രവർത്തിച്ചിരുന്ന ഹിൽബർടിന്റെ വാക്കുകൾ കടമെടുത്താൽ:

> "ഗോട്ടിങ്ങൻ നഗരത്തിന്റെ തെരുവുകളിലുള്ള ഓരോ കുട്ടിക്കു പോലും നാല്-അളവുകളിലുള്ള ജ്യാമിതിയെപ്പറ്റി ഐൻസ്റ്റൈനെക്കാൾ നന്നായി അറിയാം. എന്നിരിക്കിലും അതിന്റെ പഠനങ്ങൾ നടത്തിയത്  ഗണിതശാസ്ത്രജ്ഞരല്ല, മറിച്ച് ഐൻസ്റ്റൈനാണ്."

അങ്ങിനെ 36 വയസ്സുള്ള ഐൻസ്റ്റൈൻ മനുഷ്യചരിത്രത്തിൽ പ്രപഞ്ചത്തെപ്പറ്റിയുള്ള ഏറ്റവും ഭാവനാപരവും, അതോടൊപ്പം നാടകീയവുമായ ആശയം അവതരിപ്പിച്ചു. അതിനേക്കാളുപരി അദ്ദേഹം ഇതിൽ നിന്നും നടത്തിയ കണക്കു കൂട്ടലുകളും, പ്രവചനങ്ങളും ഇന്നും ശാസ്ത്രത്തെ വിസ്മയിപ്പിക്കുന്നവയാണ്.

## പൊതുസിദ്ധാന്തത്തിന്റെ കണ്ടെത്തലുകൾ

ഈ പുതിയ സിദ്ധാന്തത്തിന്റെ ഒരു പ്രധാന കണ്ടെത്തൽ സൂര്യന്റെ ഗുരുത്വാകർഷണം പ്രകാശ പാതകൾക്ക് വ്യതിചലനം ഉണ്ടാക്കുന്നത് 0.83 ആർക് സെക്കന്റ് അല്ല പകരം അതിന്റെ ഇരട്ടിയിലധികം വരുന്ന 1.7 ആർക് സെക്കന്റുകൾ ആണ് എന്നതായിരുന്നു. തന്റെ കണക്കുകൂട്ടൽ പ്രകാരം ഭൂമിയിൽനിന്നും നോക്ക്മ്പോൾ സൂര്യന്റെ മറുവശത്തുള്ള നക്ഷത്ത്രങ്ങൾ 1.7 ആർക് സെക്കന്റ് വ്യതിചലിച്ച് സ്ഥിതി ചെയ്യുന്നതായി കാണാം എന്ന് വിവക്ഷ. ഇത് തെളിയിക്കാൻ അദ്ദേഹം ശാസ്ത്രലോകത്തോട് ആഹ്വാനം ചെയ്തു. എന്നാൽ അതിനാവശ്യമായ ഒരു പൂർണ്ണ സൂര്യഗ്രഹണത്തിനായി 1919 മെയ് മാസം 29-ന് വരെ കാത്തിരിക്കേണ്ടി വന്നു. ഇത് തെളിയിച്ചതാകട്ടെ ബ്രിട്ടനിലെ കേംബ്രിഡ്ജ് വാന നിരീക്ഷണശാലയുടെ മേധാവിയായിരുന്ന ആർതർ എഡിംങ്ടൻ (Arthur Eddington) സംഘവും. ആ സംഘം പടിഞ്ഞാറൻ ആഫ്രിക്കൻ ദ്വീപായ പ്രിൻസിപ്പിയിൽ ക്യാമറയിൽ പകർത്തിയ നാല് ചിത്രങ്ങൾ പൊതു ഗുരുത്വാകർഷണ സിദ്ധാന്തത്തെ ലോക പ്രശസ്തമാക്കി (ഐൻസ്റ്റൈൻ ആന്റ് എഡിങ്ടൻ (Einstein and Eddington) എന്ന 2008-ലെ HBO ചലച്ചിത്രം ഒന്നാം ലോകമഹായുദ്ധത്തിന്റെ വെളിച്ചത്തിൽ ഇതിന്റെ ഉദ്വേഗജനകമായ കഥ പറയുന്ന ഒന്നാണ്).

ബ്രിട്ടീഷ് റോയൽ അക്കാദമിയിലെ റോയൽ അസ്റ്റ്രോണൊമർ ആയിരുന്ന സർ ഫ്രാങ്ക് ഡൈസനാണ് എഡിങ്ങ്ടന്റെ കണ്ടെത്തലുകൾ റോയൽ അസ്റ്റ്രോണമിക്കൽ സൊസൈറ്റിക്കു മുമ്പാകെ അവതരിപ്പിച്ചത്. അദ്ധ്യക്ഷം വഹിച്ച, റോയൽ സൊസൈറ്റി പ്രസിഡന്റ് കൂടിയായ, സർ ജെ ജെ തോംസണിന്റെ വാക്കുകളിൽ:

"ഈ തെളിവുകൾ മനുഷ്യന്റെ ചിന്താശേഷിയുടെ ഏറ്റവും വലിയ ഒരു നേട്ടത്തെ ശരിവയ്ക്കുന്നു."

അപ്പോൾ ബർലിനിലായിരുന്ന ഐൻസ്റ്റൈൻ ഈ വാർത്തയറിഞ്ഞ് ഒരു പുതിയ വയലിൻ വാങ്ങി ആഘോഷിച്ചു. എന്നാൽ ഇതിന്റെ ശരിയായ വ്യാപ്തി ന്യൂട്ടന്റെ ഗുരുത്വാകർഷണ നിയമങ്ങൾക്ക് പ്രപഞ്ചത്തെയാകെ വിർവചിക്കാൻ സാധ്യമല്ല എന്നതാണെന്ന് മനസ്സിലാക്കിയ ഐൻസ്റ്റൈൻ ഇങ്ങിനെ എഴുതി:

"ന്യൂട്ടൻ, എനിക്ക് മാപ്പു തരൂ. താങ്കളുടെ കാലഘട്ടത്തിൽ ഒരു ഉയർന്ന ചിന്താശേഷിയും സർഗ്ഗശക്തിയും ഉള്ള ഒരാൾക്ക് സാധിക്കുന്നത് അങ്ങ് കണ്ടെത്തി."

ഈ വാർത്ത ലോകമെങ്ങും പരന്നതു വഴി ഐസ്റ്റൈൻ ലോക പ്രശസ്തനായി. അദ്ദേഹത്തിന്റെ ഈ സിദ്ധാന്തത്തിന്റെ ഉറവിടം സ്ഥലകാലങ്ങളെക്കുറിച്ചുള്ള തത്വചിന്തയിൽ നിന്നാണ് തുടങ്ങിയതെങ്കിൽ, ഇതിന്റെ അന്തിമ സിദ്ധാന്തം തത്വശാസ്ത്രത്തേയും, കലാ സാഹിത്യ മേഘലകളെയും വളരെയധികം സ്വാധീനിച്ചു. ഐൻസ്റ്റൈൻ എങ്ങിനെയാണോ ശാസ്ത്രത്തെ പഴയ ന്യൂട്ടോണിയൻ യാന്ത്രിക നിയമങ്ങളിൽ മോചിപ്പിച്ച് പുതിയ സിദ്ധാന്ത തലത്തിൽ എത്തിച്ചത്, അതു പോലെ സാഹിത്യവും, സംഗീതവുമൊക്കെ പഴയ കെട്ടുപാടുകൾ പൊട്ടിച്ച് പുതിയ തലങ്ങൾ തേടി. ജെയിംസ് ജോയ്സിന്റെ 'യുളിസ്സസ്സ്,' ടി എസ് എലിയട്ടിന്റെ 'ദ വേസ്റ്റ് ലാന്റ്,' തുടങ്ങിയ കൃതികൾ പുറത്ത് വന്നു. പിക്കാസ്സോയുടെ ചിത്രങ്ങൾ, പ്രൗസ്റ്റിന്റെ നോവലുകൾ ഒക്കെ ഐൻസ്റ്റൈന്റെ ചിന്തകളാൽ പ്രേരിതമായി പുറത്തു വന്നു.  ഫ്രോയ്ഡ്, വിറ്റൻസ്റ്റൈൻ, അങ്ങിനെ ആ നിര നീളുന്നു. എന്തിനു പറയുന്നു, വിഖ്യാത ചിന്തകനായ റസ്സൽ പൊതു ഗുരുത്വാകർഷണ സിദ്ധാന്തത്തെപ്പറ്റി ഒരു പുസ്തകം തന്നെ എഴുതി.



## തമോ ഗർത്തം (Black Hole)

തന്റെ ഈ സിദ്ധാന്തം വഴി ആധുനിക പ്രപഞ്ചശാസ്ത്രം (cosmology) ഐൻസ്റ്റൈൻ സ്ഥാപിച്ചു എന്ന് പറയാം.  ഈ പുതിയ ശാഖയിൽ ആദ്യത്തെ ചുവടു വയ്പ്പ് നടത്തിയത് പ്രശസ്ത ഗണിതജ്ഞനും, ജ്യോതിശാസ്ത്രജ്ഞനുമായിരുന്ന കാൾ ഷ്വാഴ്സ്ചൈൽഡ് (Karl Schwarzschild) ആയിരുന്നു. 1916-ൽ പുതിയ സിദ്ധാന്തം വായിച്ച അദ്ദേഹം അവ ബഹിരാകാശ വസ്തുക്കളിൽ പ്രയോഗിക്കാൻ തീരുമാനിച്ചു. ആ വർഷം ജനുവരിയിൽ തന്നെ ബുധ ഗ്രഹത്തിന്റെ (Mercury) ഭ്രമണപഥം എങ്ങിനെ കൃത്യമായി ഐൻസ്റ്റൈന്റെ സമവാക്യം പ്രവചിക്കുന്നു എന്ന് ഷ്വാഴ്സ്ചൈൽഡ് ഐൻസ്തൈന് എഴുതി.

ഇദ്ദേഹത്തിന്റെ കണക്കുകൂട്ടലുകൾ ഈ സമവാക്യം എങ്ങിനെ ഗുരുത്വാകർഷണം ഒരു നക്ഷത്രത്തിന്റെ ബാഹ്യ, ആന്തരിക പ്രപഞ്ചത്തെ എങ്ങിനെ സ്വാധീനിക്കുന്നു എന്ന് കണ്ടെത്തി. അതിൽ പ്രധാനമായത്, ഒരു നക്ഷത്രം അതിന്റെ തന്നെ ആകർഷണത്താൽ ഒരു വൃത്തപരിധിക്കുള്ളിലേക്ക് ചുരുങ്ങിയാൽ എല്ലാ കണക്കുകളും തെറ്റുന്നു എന്നതായിരുന്നു. ഈ പരിധിയെ ഷ്വാഴ്സ്ചൈൽഡ് അർദ്ധവ്യാസം (Schwarzschild radius) എന്ന് വിളിക്കുന്നു. ഈ പരിധിക്കുള്ളിൽ സ്ഥലകാലം അഥവാ സ്പേസ്-ടൈം അനന്തമായ വക്രത പ്രാപിക്കുന്നതായി കാണാം. അതിന്റെ ഫലമായി, പ്രകാശമടക്കം ഒന്നിനും അതിന്റെ ആകർഷണവലയത്തിൽ നിന്നും പുറത്ത് കടക്കാനാവില്ല എന്ന് വരുന്നു. സമയം ചലിക്കാതെയാവും എന്നതും ഇതിന്റെ മറ്റൊരു വശമാണ്. സൂര്യനെപ്പോലുള്ള നക്ഷത്രത്തെ നാലു മൈൽ വ്യാസത്തിനുള്ളിലേക്ക് ചുരുങ്ങിയാൽ ഈ പരിധിയിൽ എത്താൻ കഴിയും. എന്നാൽ ഭൂമിക്കിത് ഒരിഞ്ച് വ്യാസത്തിനുള്ളിൽ ഒതുങ്ങേണ്ടി വരും. എന്നാൽ ഇവ രണ്ടിനും ഇങ്ങിനെ സ്വയം ഒതുക്കുന്നത്ര ശക്തിയുള്ള ഒരു ആകർഷണം സൃഷ്ടിക്കാനുള്ള പിണ്ഡം ഇല്ല എന്നത് വസ്തുതയാണ്.



എന്നാൽ ഈ ഫലം ശരിക്കും പ്രപഞ്ചത്തിലുള്ള ഒന്നാണെന്ന് ഐൻസ്റ്റൈൻ പിൽക്കാലത്തും വിശ്വസിച്ചിരുന്നില്ല. ഷ്വാഴ്സ്ചൈൽഡ് സിംഗുലാരിറ്റി എന്ന ഈ പ്രതിഭാസം ഒരു ഭൗതിക യാഥാർത്ഥ്യം ആണെന്ന് ഷ്വാഴ്സ്ചൈൽഡിന്റെ അകാല മരണത്തിനും, ഐൻസ്റ്റൈന്റെ ദേഹവിയോഗത്തിനും ശേഷം, 1960-കളിൽ ശാസ്ത്രജ്ഞരായ സ്റ്റീഫൻ ഹോകിങ്, റോജർ പെൻ റോസ്, ജോൺ വീലർ, ഫ്രീമാൻ ഡൈസൻ, കിപ് തോൺ  തുടങ്ങിയവർ തെളിയിച്ചു. ഇതിനെ ഒന്നും പുറത്ത് വിടാത്തത് എന്ന അർത്ഥത്തിൽ തമോ ഗർത്തം അഥവാ ബ്ലാക് ഹോൾ എന്ന വിശേഷണം ജോൺ വീലർ നൽകി. ഡൈസന്റെ അഭിപ്രായത്തിൽ ഐൻസ്റ്റൈന്റെ സിദ്ധാന്തം അതിന്റെ എല്ലാ ശക്തിയും വെളിപ്പെടുത്തുന്നത് ഒരു തമോ ഗർത്തത്തിന്റെ കാര്യത്തിലാണ്. വേറെങ്ങും സ്ഥലവും കാലവും ഇത്ര നന്നായി ഇഴ ചേർന്ന് വക്രത പ്രാപിക്കുന്നില്ല. പ്രപഞ്ചമാകെ ധാരാളം തമോഗർത്തങ്ങൾ ഉള്ളതായി ഇന്ന് കണ്ടെത്തിയിട്ടുണ്ട്.

 ## ഗുരുത്വാകഷണ തരംഗങ്ങൾ

പൊതു ഗുരുത്വാകർഷണ നിയമത്തിന്റെ വെളിച്ചത്തിൽ ഐൻസ്റ്റൈനും മറ്റു ചിലരും ചേർന്ന് നടത്തിയ രണ്ട് പ്രധാന പ്രവചനങ്ങളായിരുന്നു ഗുരുത്വാകർഷണം ഒരു ലെൻസ് പോലെ പ്രവർത്തിച്ച് പ്രകാശസ്രോതസ്സുകളെ വ്യതിചലിപ്പിക്കുന്നതെന്നും, ഭാരമേറിയ ഗ്രഹങ്ങളൊ നക്ഷത്രങ്ങളോ പരസ്പരം ആകർഷിക്കുമ്പോൾ ഉണ്ടാകുന്ന വ്യതിയാനങ്ങൾ സ്ഥലകാലത്തിൽ, ജലോപരിതലത്തിൽ ഒരു കല്ലെടുത്തിട്ടാൽ ഉണ്ടാകുന്നത് പോലെ, തരംഗങ്ങളായി സഞ്ചരിക്കുമെന്നതുമായിരുന്നു. ആദ്യത്തേത് ഗ്രാവിറ്റേഷണൽ ലെൻസിങ് എന്നും, രണ്ടാമത്തേത് ഗുരുത്വാകർഷണ തരംഗങ്ങൾ (Gravtitational Waves) എന്നും അറിയപ്പെടുന്നു. ഈ സിദ്ധാന്ത പ്രകാരം ഗുരുത്വാകർഷണ ബലം തരംഗങ്ങളായി സ്ഥലകാലത്തിൽ പ്രകാശവേഗത്തിൽ സഞ്ചരിക്കുന്നു. ഈ തരംഗങ്ങൾ സൃഷ്ടിക്കുന്ന വ്യതിയാനം വളരെ ചെറുതായതിനാൽ തമോ ഗർത്തങ്ങളുടെ പരസ്പര കൂടിച്ചേരൽ പോലെ വലരെ വലിയ ഊർജ്ജം പുറത്ത് വിടുന്ന പ്രതിഭാസങ്ങൾക്കെ ഭൂമിയിൽ നിരീക്ഷിക്കാവുന്ന ഒരു തരംഗത്തെ സൃഷ്ടിക്കാനാവൂ. അതു പോലും ഭൂമിയെ ഏതാനും ആറ്റങ്ങളുടെ വലിപ്പത്തിന്റെയത്ര വ്യതിചലിപ്പിക്കാനെ സാധിക്കൂ എന്ന് പറയുമ്പോഴാണ് ഈ സിദ്ധാന്തത്തിന്റെ പ്രവചന ശക്തിയും, തരംഗങ്ങളെ കണ്ടെത്താനുള്ള ബുദ്ധിമുട്ടും മനസ്സിലാകൂ.

## തരംഗങ്ങളുടെ കണ്ടെത്തൽ





## അവലംബം:

http://beta.bodhicommons.org/article/gravitational-waves
 Gravitational Waves. Brilliant.org. Retrieved 17:50, March 14, 2016, from https://brilliant.org/wiki/gravitational-waves/
A. Einstein, The Field Equations of Gravitation, Session on the physical-mathematical class on November 25, 1915.
“EINSTEIN: HIS LIFE AND UNIVERSE," Walter Isaacson, Simon & Schuster, NY, 2007
Images from https://en.wikipedia.org/wiki/Gravitational_wave under Creative Commons licensing for reuse and modification.
B.P. Abbott, et al. Observation of Gravitational Waves from a Binary Black Hole Merger. PRL 116, 061102 (2016).
<<<<<<< Updated upstream
K. McLin, C. Peruta, and L. Cominsky. Direct Observation of Gravitational Waves: Educator's Guide. SSU Education and Public Outreach Group, Sonoma State University, Rohnert Park, CA. https://dcc.ligo.org/public/0123/P1600015/004/LIGOEdGuide_Final.pdf
=======
K. McLin, C. Peruta, and L. Cominsky. Direct Observation of Gravitational Waves: Educator's Guide. SSU Education and Public Outreach Group, Sonoma State University, Rohnert Park, CA. https://dcc.ligo.org/public/0123/P1600015/004/LIGOEdGuide_Final.pdf
>>>>>>> Stashed changes
