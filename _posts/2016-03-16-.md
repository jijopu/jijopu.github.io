---
layout: post
published: true
description: ""
headline: ""
modified: ""
categories: null
tags: ""
imagefeature: ""
mathjax: false
featured: false
comments: false
title: "ഗുരുത്വമുള്ള തരംഗങ്ങൾ!"
---

>"എന്റെ ജീവിതത്തിലെ ഏറ്റവും മനോഹരമായ ചിന്തയായിരുന്നു അത്."
>ആൽബർട് ഐൻസ്റ്റൈൻ.

ഏത് മനോഹര ചിന്തയാവാം ഐൻസ്റ്റൈനെ ഇങ്ങിനെ പറയാൻ പ്രേരിപ്പിച്ചത്? 

സ്കൂൾ വിദ്യാർത്ഥിയായിരുന്ന കാലത്ത് ഐൻസ്റ്റൈൻ ചിന്തിച്ചിരുന്നതും സാങ്കല്പിക പരീക്ഷണങ്ങൾ (Thought Experiments) നടത്തിയിരുന്നതും , പ്രകാശത്തോടൊപ്പം സഞ്ചരിച്ചാൽ എന്തായിരിക്കും അവസ്ഥ എന്നതിനെക്കുറിച്ചായിരുന്നു. പിന്നീട് കുറെക്കാലം ജോലിയില്ലാതെ കഷ്ടപ്പെട്ടപ്പോഴും, സ്വിസ്സ് പേറ്റന്റ് ഓഫീസിൽ ജോലി ചെയ്തപ്പോഴും ഈവിധ ചിന്തകൾ മനസ്സിൽ നിന്നും കളയാതെ കൊണ്ട് നടന്ന് കുരുക്കുകൾ അഴിച്ച്, 1905-ൽ ആപേക്ഷിക സിദ്ധാന്തമായി അവതരിപ്പിച്ചു. ഇതിന്റെ കാതലായ കണ്ടെത്തൽ സമയം കേവലമായ (absolute) ഒന്നല്ല പകരം ആപേക്ഷികമാണ് (relative) എന്നതായിരുന്നു. "എന്താണ് സമയം?" (time) എന്നത് പൗരാണിക കാലം മുതൽക്ക് ശാസ്ത്ര-തത്വചിന്താ വിശാരദന്മാർ ഒരു പോലെ കൊണ്ട് നടന്ന് പരിഹരിക്കാൻ ശ്രമിച്ച ഒരു ചോദ്യമായിരുന്നു. ഐൻസ്റ്റൈന്റെ ഭാഷയിൽ പറഞ്ഞാൽ സമയമെന്നത് പരമമായ, എല്ലാവർക്കും ഒരു പോലെയുള്ള, ഒരു പ്രാപഞ്ചിക സത്യമല്ല മറിച്ച് നമ്മൾ ക്ലോക്കുകളിൽ നിന്ന് മനസ്സിലാക്കുന്ന ഒന്നത്രെ! വിവിധ വേഗതകളിൽ സഞ്ചരിക്കുന്ന ആരുടെയും ക്ലോക്കുകൾ ഒരിക്കലും ഒരേ സമയ ദൈർഘ്യം കാണിക്കാൻ സാദ്ധ്യത ഇല്ലാത്തതിനാൽ, ഇവർ ദർശിക്കുന്ന ഭൗതിക പ്രതിഭാസങ്ങളും ആപേക്ഷികമായിരിക്കും. എന്നാൽ ഇതിന്റെ പിന്നിലെ ഭൗതികശാസ്ത്ര നിയമങ്ങൾ മാറില്ല എന്ന ഗലീലിയൻ തത്വത്തിന് ഐൻസ്റ്റൈൻ ഈ സിദ്ധാന്തം വഴി അടിവരയിട്ടു.
